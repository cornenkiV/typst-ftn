= Закључак
<zakljucak>

Кроз овај рад представљен је процес пројектовања, имплементације и анализе комплетног блокчејн система, са фокусом на паралелизацију _Proof-of-Work_ и _Proof-of-Stake_ консензус алгоритама. Рад је за циљ имао да се анализирају перформансе и скалабилност ових алгоритама, упореде имплементације у компајлираном (_Rust_) и интерпретираном (_Python_) програмском језику, и интегришу у децентрализовану _P2P_ мрежу.

Анализом резултата експеримената јаког скалирања потврђено је да паралелизација доноси значајна убрзања, али и да избор програмског језика и библиотека има пресудан утицај на ефикасност. _Rust_ имплементација се показала супериорном, како у апсолутним перформансама, тако и у способности да ефикасније искористи већи број процесорских језгара. Имплементацијом _P2P_ мреже са две различите топологије и _Gossip_ протоколом демонстрирани су кључни механизми потребни за функционисање дистрибуираног система.

== Резултати и доприноси рада

Главни допринос овог рада огледа се у анализи перформанси која повезује теоријске моделе паралелног рачунарства са практичном имплементацијом блокчејн алгоритама.

Кључни резултати су:

1.  Развијене су потпуно функционалне секвенцијалне и паралелне имплементације _Proof-of-Work_ алгоритма у програмским језицима _Rust_ и _Python_, као и симулација _Proof-of-Stake_ система у _Rust_-у. Ове имплементације послужиле су као основа за детаљну анализу.

2.  Анализирана је скалабилност _PoW_ алгоритма. Експерименти јаког скалирања су показали значајно убрзање, са _Rust_ имплементацијом која је постигла убрзање до 7.49x на 12 логичких процесора. Резултати су упоређени са теоријском кривом Амдаловог закона, чиме је потврђено да оптерећење модела паралелизације постаје кључни ограничавајући фактор при већем броју језгара.

3.  Демонстрирана супериорност компајлираног језика за _CPU_-интензивне задатке. Секвенцијална _Rust_ имплементација је била приближно 19 пута бржа од _Python_ верзије, што је директна последица ефикаснијег извршавања криптографских хеш функција. Такође, _Rust_-ов модел са лаким нитима и _`Rayon`_ библиотеком показао је знатно бољу ефикасност скалирања у односу на _Python_-ов _`multiprocessing`_ модел.

4.  Имплементирана је P2P мрежа са подршком за звезда и мрежа топологије. Кроз дефинисани мрежни протокол и имплементацију механизама за синхронизацију, дистрибуирано рударење и правило најдужег ланца, успешно је симулирана децентрализована мрежа. Увођењем _Gossip_ протокола са механизмом за праћење порука, демонстрирано је ефикасно ширење информација у мрежа топологији.

== Ограничења и правци даљег развоја

Највеће ограничење експерименталне анализе је доступност хардверских ресурса. Тестирање на систему са већим бројем физичких језгара омогућило би детаљнију анализу скалирања. Такође, имплементирани _PoS_ модел представља поједностављену симулацију и не обухвата сложене механизме као што је _slashing_.

Неки од потенцијалних праваца за даљи развој су:

- *Оптимизација и _GPU_ акцелерација:* Истраживање могућности за даљу оптимизацију _PoW_ рударења, пре свега пребацивањем рачунски интензивног хеширања на графичку картицу (_GPU_) коришћењем технологија попут _CUDA_.
- *Унапређење _P2P_ мреже:* Имплементација сложенијих механизама за откривање чворова, као и увођење сигурносних мера против мрежних напада.

== Завршна реч

Овај рад је успешно демонстрирао како избор програмског језика и модела паралелизације има огроман утицај на перформансе рачунарски интензивних блокчејн алгоритама. Кроз детаљну анализу, потврђено је да док _Proof-of-Work_ нуди робустан механизам за постизање консензуса, његова цена у виду потрошње ресурса је огромна. Промена консензус алгоритма, као што је прелазак на _Proof-of-Stake_, нуди далеко веће добитке у ефикасности него што се може постићи било каквом оптимизацијом или паралелизацијом.